Українська мова — національна мова українців. Належить до східнослов'янської групи слов'янських мов, що входять до індоєвропейської мовної сім'ї. Є офіційною державною мовою в Україні. Загалом у світі українською мовою говорять близько сорока п'яти мільйонів людей. Українська мова має давню історію та багату літературну традицію. Сучасна українська літературна мова сформувалась на основі середньонаддніпрянських говірок. Значний внесок у її розвиток зробили такі письменники, як Тарас Шевченко, Іван Франко та Леся Українка.